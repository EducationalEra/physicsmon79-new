<div id="hypercomments_widget" class="js-hypercomments-widget invisible"></div>

Основа навчально-пізнавальної діяльності учнів
=============================================

У процесі навчання фізики в основу навчально-пізнавальної діяльності учнів покладають плани узагальнювального характеру, за якими розкривається суть того чи іншого поняття, закону, факту тощо. 

Так, зміст <i>наукового факту (фундаментального досліду)</i> визначають:
<ul>
<li>суть наукового факту чи опис досліду;</li>
<li>хто з учених встановив даний факт чи виконав дослід;</li>
<li>на підставі яких суджень встановлено даний факт або схематичний опис дослідної установки;</li>
<li>яке значення вони мають для становлення й розвитку фізичної теорії.</li>
</ul>

Для пояснення <i>фізичного явища</i> необхідно усвідомити:
<ul>
<li>зовнішні ознаки перебігу цього явища, умови, за яких воно відбувається;</li>
<li>зв’язок цього явища з іншими;</li>
<li>які фізичні величини його характеризують;</li>
<li>можливості практичного використання явища, способи попередження шкідливих наслідків його прояву.</li>
</ul>

Сутність поняття <i>фізичної величини</i> визначають:
<ul>
<li>властивість, яку характеризує ця величина;</li>
<li>її означення (дефініція) та формула, покладена в основу означення;</li>
<li>зв’язок даної величини з іншими;</li>
<li>одиниці фізичної величини;</li>
<li>способи її вимірювання.</li>
</ul>

Для <i>закону</i> це:
<ul>
<li>його формулювання, усвідомлення того, зв’язок між якими явищами він встановлює;</li>
<li>його математичний вираз;</li>
<li>дослідні факти, що привели до встановлення закону або підтверджують його справедливість; </li>
<li>межі застосування закону.</li>
</li>
</ul>

Для <i>моделі</i> необхідно:
<ul>
<li>дати її опис або навести дефініцію;</li>
<li>встановити, які реальні об’єкти вона заміщує;</li>
<li>з’ясувати, до якої конкретно теорії вона належить;</li>
<li>визначити, від чого ми абстрагуємося, чим нехтуємо, вводячи цю ідеалізацію;</li>
<li>з’ясувати межі та наслідки застосування цієї моделі.</li>
</ul>

Загальна характеристика <i>фізичної теорії</i> має містити:
<ul>
<li>перелік наукових фактів і гіпотез, які стали підставою розроблення теорії, її емпіричний базис;</li>
<li>понятійне ядро теорії, визначення базових понять і моделей;</li>
<li>основні положення, ідеї й принципи, покладені в основу теорії;</li>
<li>рівняння й закони, що визначають математичний апарат теорії;</li>
<li>коло явищ і властивостей тіл, які дана теорія може пояснити або спрогнозувати в перебігу;</li>
<li>межі застосування теорії.</li>
</ul>


<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>